---
layout: post
title: Windows 7, Pardus 2008.2, Ubuntu 8.10 ve Windows XP Maceram
date: 2009-02-22 23:11
comments: true
categories: ['teknoloji']
tile: large
---
Evet bugün başlıktaki bütün işletim sistemlerini kullandım. Hepsini de aynı bilgisayarda. Biraz sinir bozucu bir deneyimdi diyebilirim. Yaklaşık bir aydır diğer bilgisayarımda Windows 7 kullanıyordum. Sorunsuzca çalıştı. Ta ki bir arkadaşım hata verir falan uğraşır durursun deyinceye kadar. Hoş ondan önce asıl soğuma nedenim Android’e program yazabilmek için VMware ile Linux kurmaya çalışmamla oldu. VMware 5.5 Windows 7 ile düzgün çalışmıyor. Yeni kullanıcı falan yarattı. Sanal bilgisayar çalışırken mavi ekran verdi. Kaldırmaya çalışırken de mavi ekran verdi. Sorunsuz kullanma isteğim olduğundan o güzel açılış ekranına (ve hızına) rağmen Windows 7’den vazgeçtim. Ama tam sürüm çıkınca büyük bir olasılıkla ilk seçimim olacak. 

Bilgisayarıma hem Windows XP hem de Linux kurma isteğim vardı. Önce XP’yi kurup Linux’un boot ekranından işletim sistemi seçmeyi tercih ettiğimden önce Windows XP’yi kurdum. Hiç bir sorun yaşamadım. Ama gerçekten Windows XP’nin sürücü desteği çok az. Vista’yı sıfırdan kurmadım hiç ama Windows 7’de tüm sürücüler düzgün çalışıyordu. Ekstra bir efor sarf etmedim. Şimdi ise açılıştan ekran kartı sürücüsü yüklemem gerektiğini hissediyorum. Tabii bu detaylarla sonra uğraşmak üzere sürücülerle uğraşmadım. Ubuntu 8.10 CD’si gelmişti Canonical’dan. Onu takıp yeniden başlatıp Ubuntu kurdum. Hard diski bölerken biraz sorun yaşadığımı itiraf etmeliyim. Çok uzun sürmedi ama yine de detaylara dikkat etmem gerekti. Düzgün bir kurulumdan sonra sıfır işletim sisteminin sürücü sorunları olduğunu gördüm. İnternete bağlamadığından sürücü de indiremedim. Vazgeçip kapattım. Tekrar Windows XP’den açmaya çalışırken bilgisayarın açılmadığını gördüm.

Daha önce böyle bir sorun olmamıştı. Sanıyorum Ubuntu kurarken yaptığım bir partitasyon hatasından bu hale geldi. Fırsattan yararlanıp Pardus 2008.2 CD’mi yazdırıp kurmaya kalkıştım. Fakat indirdiğim CD kurulan değil çalışan sürümmüş. Eskiden çalışan sürümlerden de kurulum da yapılıyordu. Hoştu nereye gitmedi bilmiyorum. Fakat KDE 4’ü beğendim. Eski Linux havasından kurtulmuşlar. Eğer Linux kullanırsam tercihimi kesinlikle KDE 4 kullanan bir dağıtımdan yana kullanırım. Windows yatkınlığı işime yarayabilir. Ve maceram çalışan CD’nin işletim sistemini kapatamamasıyla son buldu. Konsoldan elle kapatmak zorunda kaldım. 1 yerine yanlışlıkla 12 yazınca 12 dakika bekleyin dedi. Ben de elle kapattım. Ben bu yazıyı yazdığım esnada tekrar Windows XP kuruyordum. Daha sonra işletim sistemleriyle ilgili deneyimlerimi ayrı olarak da yazmayı düşünüyorum.