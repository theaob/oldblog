---
layout: post
title: In Bruges (Yorum)
date: 2008-07-09 23:51
comments: true
categories: ['sinema']
rating: 5
---
Şu an tatildeyim ve film izlemek çok zor oluyor. Sıcaktan ve güneşten evin içinde bilgisayarı açmıyorum. Gece ise gürültüden ve benim oyalanmalarım yüzünden sıra gelmiyor. Ama sonunda bir fırsat bulup film izledim. Gerçekten izlediğime değdi. Bundan sonra filmi izlemeyenleri düşünüp filmle ilgili yorumları yazının devamına ekleyeceğim. Yazının devamı oku yazan yere tıklarsanız yorumlarımı okuyabilirsiniz. Kimseden şikayet gelmeden bunu yapıyorum. Eski yazılara da bunu uygulayacağım.

In Bruges gerçekten güzel bir film. İlk görevi sırasında yanlışlıkla bir çocuğu da öldüren bir suikasçinin hikayesi anlatılıyor. Açıkçası ben film hakkında hiçbir bilgim olmadan izledim ve böyle bir film beklemiyordum. Önce ilgi çekici bir film gibi göründü sonra ise gerçekten kaliteli bir film olduğunu gösterdi. Açıkçası senaryoyu çok beğendim. Ray'in kilisede çocuğu yanlışlıkla öldürmesi ve bunun Harry tarafından tekrarlanması çok ironik. Aslında film boyunca buna benzer şeyler gözünüze çok çarpıyor.  Ken'in kuleden Ray'i vuruyormuş gibi yapıp daha sonra Ray'i öldürme görevi verilmesi, Ken'i 0.10 € eksik diye kuleye almayan adamı Harry'nin benzetmesi, şişman Amerikalılara kuleye çıkmayın denilmesi ve o Amerikalıların kulede kalp krizi geçirmeleri, cücenin başına gelenler... Bütün bu olaylar benim film zevkimi arttırdı.

Filmdeki oyunculuk takdire şayan. Gerçek hayatta görebileceğiniz kadar doğal. Müzikler benim hoşuma gitti ama beğenmeyenler çıkabilir. Filmin zamanı aşması ise başka bir güzellik. Herhangi bir zaman izlenebilir. Yani 3-4 yıl sonra televizyona düşerse (seyirci kaldıramaz herhalde) insanlar gündem sorunu yaşamazlar. Puanlama sistemime göre 5/5 hakediyor zaten ama ben çok beğendiğim için puanlamaya uymasaydı da tam puan verecektim (site sahibi olunca esneklikler kolay oluyor).

Film her ne kadar başta drama gibi göründüyse de sonradan komedi ve suç öğelerini de çok başarıyla sindirdi. Zaten İrlandalı olan Colin Farrell yerel ağzı çok güzel konuştu. Ben zaten İrlandalıların İngilizce konuşmasına hayranım. Çok hoşuma gidiyor. Ama pek birşey anlayamıyorum. O yüzden İngilizce altyazıyla izledim. Altyazıyı da tavsiye ederim. Gerçekten zorlanabilirsiniz.

Film bende yapılan kötülükler karşılıksız kalmaz gibi bir izlenim uyandırdı. Irkçı cüce bile sonunda öldü. Son demişken gerçekten sonu beğendim. Harry'nin ilkelerinden taviz vermemesi gönlümü kazandı. Gerçekten bir defadan fazla izlenebilecek bir film olmuş. Ayrıca Brüj (Türkçe yazılışı böyleymiş) gerçekten çok güzel bir şehir. Şehrin güzelliklerine hayran kalmamak elde değil. Gayri ihtiyari insan İstanbul'da geçen böyle güzel filmler de düşünmüyor değil. Çünkü filmde Brüj'ün çok fazla reklamı olmuş (yeni neslin dediği gibi reklam kokan hareketler bunlar). Ama gerçekten gezmeye değer bir şehir. Ben çok beğendim. Gotik tarzdaki binalar gece aydınlatmayla gerçekten çok hoşlar. Fotoğrafçılar için mükemmel malzemeler de çıkabilir.

Filmden biraz saptım ama olsun. Pek filmi anlatmadım. Anlatmak istesem de anlatamam zaten. Gerçekten görülmesi gereken bir film. Bu senenin filmi budur diyorum. Kaçırmayın DVD'si çıksın alın.
