---
layout: post
title: En Yavan Kli&#351;eler
date: 2009-08-28 16:29
comments: true
categories: []
---
Yazıyı yazmadan önce içine ekleyebileceğim klişeleri düşünürken nedense hep filmlerden ve dizilerden gittiğimi fark ettim. İşin içine insan ilişkilerini de katmaya karar verdim. Hatta düşündüm de ramazandan sonra "Otostoçunun Rock'n Roll Rehberi"ne başlayayım.
<h2>Amerika'nın Her Zaman Kurtulması</h2>
Aksiyon filmlerinde genellikle çok yüksek sayıda kişiyi ilgilendiren bir problem engellenmeye çalışılır. Bu terörist saldırı olabilir, meteor olabilir hatta doğal afetler bile olabilir (depremi falan durduruyorlar ya). Aksiyon filmlerinin büyük bütçeleri olduğu için genellikle Hollywood dışında aksiyon filmi çeken olmaz. Artık kimilerine göre propaganda kimilerine göre saçmalık bilemeyeceğim ama bu filmlerde metropolitan şehirler tehdit altında olur ve başrol oyuncumuz şehri mutlaka kurtarır. Elbette bazı şeylerden vazgeçer hatta kendini bile feda edebilir ama verilen bütün hasara rağmen şehir kurtulur. Film abartmak istiyorsa kahramanın arkasına bilumum yerlere büyük boylarda bayraklar da yerleştirebilir. 24'te gördüğümüz üzere Amerika ufak kayıplar verebilir ancak hiçbir zaman tam olarak kaybetmez. Kötü olan tüm olayların sonuçları da beklenenden iyi çıkar sonra.
<h2>Sorun Sende Değil Bende</h2>
Bir sevgili bu lafı ayrılırken söylüyorsa yazık ona. Karşısındakine değil kendine hakaret ediyor bence. Artık bu lafı kullanan kaldı mı bilmiyorum ama mümkünse azalarak bitsin. İki gün sonra uzaylılarla karşılaşsak bize böyle deseler çok çirkin şeyler yaparız onlara çünkü.
<h2>Durun! Siz Kardeşsiniz!</h2>
Bir zamanların kaçınılmaz klişesi. Sinema klişelerinden bahsedeceğim deyince yabancı sinemayı düşündünüz tabii, değil mi? Oysa Türk sinemasının klişeler konusunda yabancılardan aşağı kalır yanı yok(tu). Yeşilçam'ın altın günlerinin bitmesiyle bu klişe de azalarak bitmiştir. Halen Yeşilçam Tv'de görebilirsiniz.
<h2>Almanlar Yenilince Biz De Yenilmiş Sayıldık</h2>
Bu cümleyi duymamış olamazsınız. İlkokulda yavrucaklar eziklik duygusu yaşamasın, milliyetçiliklerine zarar gelmesin diye böyle denir. Biz Avusturya-Macaristan İmp. gibi birleşmedik ki onlar yenilince biz de yenik sayılalım.
<h2>Herkes Kapısının Önünü Süpürse Sokaklar Tertemiz Olur</h2>
Eski klişelerden biridir. Bunu söyleyen yurt dışına çıkmışsa mutlaka "Bilmem nerede geceleri sokakları deterjanla temizliyorlar" da diyecektir. Bu kişi sigara içiyorsa izmaritini de sokağa atmayı ihmal etmez. Sokağa atmak demişken bir de "Bilmem nerede sigara içtikten sonra izmaritlerini ceplerine koyuyorlar" ve "Bilmem nerede herkes sokaklarda işiyor" klişeleri de kaçınılmaz olabilir.
<h2>Gizemli Karakterin Önünden Otobüs Geçtikten Sonra Kaybolması</h2>
Dizilerde ve filmlerde mutlaka görmüşsünüzdür (hayatınızda sadece bir film izlemediğinizi varsayıyorum). Gizemli karakter bizim ana karaktere uzaktan bakıyordur. Bizim ana karakter ne olduğunu çözemeden ya önünden otobüs geçer ya da kamera bizim karaktere döner ve eski haline döndüğünde karakter kaybolur. Hayatta kim böyle kaybolabiliyor ki? Süper kahraman değiliz ki biz! Sevgili yapımcılar kaçma efekti falan bir şeyler bulun adamı sinir etmeyin.
<h2>Tek Maçtan Yatmak</h2>
İddaa, spor toto gibi oyunlar döneminden gelen bir klişedir. Genellikle doğru olmakla birlikte eğer bahsi oynayan şahıs futbol bilgisine güveniyorsa 10 yanlış yapsa bile bilet tek maçtan yatar. Zaten futbol bilgisine güvenen bu adam biletlerini de gizlilik içinde hazırlar, kimse görmeden bayiiye verir. Geleceği parlak değildir.
<h2>Üniversitede Kızlar Teklif Ediyormuş</h2>
Tarihin en yavan klişesi olmaya adaydır. Cümle zaten tam olarak net olmadığı için içerisinde bir gizem taşır. Ne teklif ediyorlarmış? Lisedeki ergen doğal olarak hala kendi pembe unicornlu dünyasında dolaştığı için böyle laflar duyar. Bu gibi lafları diyen hocalar da olabilir. Maksat çocukları daha çok çalıştırmaktır. Bu hoca "üniversiteye kapağı at gerisi kolay" gibi oldukça yanlış bir klişeye de imza atar. Gençleri zehirleyen bu klişeler külliyen yalan ve topluma zararlıdır. İlk kullanan adam bulunursa falakaya yatırılsa bile azdır Iron Maiden'ı denemek için uygun bir aday olabilir.
