---
layout: post
title: Be Kind Rewind
date: 2008-06-26 16:05
comments: true
categories: ['sinema']
rating: 5
---
Açıkçası bu filmi sırf Jack Black oynuyor diye izledim. Ama beklediğimden çok daha iyi bir filmle karşılaştım. Bu kadar iyi bir skor vermemin nedeni ise filmin beni etkilemiş olması ve daha bir değerlendirme sistemi üretmemiş olmam. Size kısaca filmi özetliyorum ve sonra değerlendirmelerime geçiyorum.  
Filmde VHS kiralayan bir dükkanın daha önce bir caz müzisyeninin yaşadığı bir bina olduğu söyleniyor. Fakat yeni bina yapmak için bu binanın yıkılması gerek. Dükkanın geliri ise yıkımı engelleyebilecek kadar yüksek değil. Patron seyahatteyken dükkanı emanet ettiği çalışanının arkadaşı yanlışlıkla (manyetik olarak yüklendikten sonra) tüm kasetleri siliyor. Tabii VHS bugün eskisi kadar kolay bulunan bir şey değil. Onlar da kiralamaya gelenleri boş göndermemek için silinen filmleri kendileri tekrar çekmeye başlıyorlar. Daha sonra iş baya büyüyor. Dükkan sahibi de bu yeni tekniği beğeniyor. Tabii bir süre sonra stüdyolardan geliyorlar ve çekilen tüm filmleri yok ediyorlar. Yeterli paraya ulaşmak için bir haftaları kalıyor. Daha önce film kiralamış kişilerle beraber kendi filmlerini çekmeye başlıyorlar. Film daha önce dükkanda yaşadığı söylenen caz müzisyenin hayatını konu alıyor. Çekimler bitiyor ve filmin prömiyeri dükkanda yapılıyor. Herkes gönlünden koptuğunca bir miktar bağışlıyor. Tabii film projektörle gösteriliyor. Onlar filmi dükkanın içinde izlerlerken dükkanın dışında da büyük bir kalabalık filmi izliyor ve filme büyük bir ilgi oluyor. 
Gelelim benim değerlendirmeme… Bu sene ben de 10 dakika süren bir kısa film çektim. Açıkçası en az 30 saat harcadım. Bu da bana film çekiminin ne kadar zor olduğunu öğretti. O yüzden bu film sıradan izleyiciye kıyasla beni daha fazla etkiledi. Film yürek ısıtıyor. Jack Black, Stephen King’in eski gözlüklerine benzer bir gözlük takıyor ve çok hoş bir karakteri var. Ellerinde olan imkanlarla çektikleri filmler çok hoş. Açıkçası ben seyircinin bu kadar kısa sürede çekilen ve profesyonel olmayan filmlere çok ilgi göstereceklerini zannetmiyorum. O yüzden ben bu tarz çekimlerdense uzun süren bir çekim ve uzun süren bir montajdan yanayım (şahsen ben kısa filmimde öyle yaptım). Ama bilmiyorum bu yaz birkaç film daha çekmeyi düşünüyorum ve blogdaki yorumlardan (olursa tabii) yararlanmayı düşünüyorum. İlk fırsatta da kısa filmimi buraya koyacağım. Bu ilk film yazımdı. Buraları okuduğunuza göre sonuna kadar okumuşsunuz demektir. O yüzden çok teşekkür ediyorum.
